סעיף א
לא ילבש חלוקו מיושב (טור), אלא יקח חלוקו ויכניס בו (ראשו) וזרועותיו בעודנו שוכב, ונמצא כשיקום שהוא מכוסה.

סעיף ב
אל יאמר: "הנני בחדרי חדרים; מי רואני?" כי הקב"ה מלא כל הארץ כבודו.

סעיף ג
ידקדק בחלוקו ללובשו כדרכו, שלא יהפוך הפנימי לחוץ.

סעיף ד
ינעול מנעל ימין תחילה ולא יקשרנו, ואחר כך ינעול של שמאל ויקשרנו, ויחזור ויקשור של ימין.

הגה: ובמנעלים שלנו, שאין להם קשירה, ינעול של ימין תחילה (תוספות פ' במה אשה ד' ס"א).
סעיף ה
כשחולץ מנעליו, חולץ של שמאל תחילה.

סעיף ו
אסור לילך בקומה זקופה, ולא ילך ארבע אמות בגילוי הראש (מפני כבוד השכינה). ויבדוק נקביו. הגה: ויכסה כל גופו, ולא ילך יחף (א"ז). וירגיל עצמו לפנות בוקר וערב, שהוא זריזות ונקיות (הגהות מיימוני פרק ה' מהלכות דעות).